<html>
<head>
<meta charset="utf-8" />
<script src="../BrowserDetectionSub.js"></script>
<meta property="og:url"  content="https://saradadeviquotes.github.io/images/P085.jpeg" />
<meta property="og:type" content="article" />
<meta property="og:title" content="" />
<meta property="og:description" content="" />
<meta property="og:image" content="https://saradadeviquotes.github.io/images/P085.jpeg" />
</head>
<body width = 500px>
<div class="navbar">
  <a href="../index.html"><img src="../home.png" title="Home"></a>
  <!-- <a href="https://archive.org/details/in.ernet.dli.2015.299483" target="_blank"><img src="Ma.png" title="Sri Sri Mayer Katha" width=50px></a> -->
  <iframe src="https://www.facebook.com/plugins/share_button.php?href=https%3A%2F%2Fwww.facebook.com%2FSarada-Devi-Quotes-106119718202793%2F&layout=button_count&size=large&appId=127776775941065&width=102&height=28" width="102" height="28" style="border:none;overflow:hidden;position:absolute;top:12px;right:15px" scrolling="no" frameborder="0" allowfullscreen="true" allow="autoplay; clipboard-write; encrypted-media; picture-in-picture; web-share"></iframe>
</div>
<!-- ####### Facebook and pinterest share buttons at topleft of every image ######-->
<!-- Will not work in laptop. Will work in web. -->
<script>
var a2a_config = a2a_config || {};
a2a_config.overlays = a2a_config.overlays || [];
a2a_config.overlays.push({services: ['pinterest', 'facebook', 'twitter', 'telegram', 'tumblr','google_gmail', 'email']});
</script>
<script async src="https://static.addtoany.com/menu/page.js"></script>
<div align="center"><img id="myImg" class="center" border="0" src="P085.jpeg" width=550 style="float:none; padding: 10px;"></div>
<p style="text-align: justify;"><font size=3 face="Arial">
মা তাঁহার তক্তাপোশের উপর বসিয়া আছেন, আমি ভক্তদের পত্র পড়িয়া শুনাইতেছিলাম। কৃষ্ণলাল মহারাজও ছিলেন। পত্র লিখিয়াছে, মন স্থির হয় না, ইত্যাদি। মা এই সকল কথায় বেশ একটু উত্তেজিত হইয়া বলিলেন, “রোজ পনর-বিশ হাজার ক'রে জপ করতে পারে, তাহলে হয়। আমি দেখেছি, কৃষ্ণলাল, বাস্তবিক হয়। আগে করুক; না হয়, তখন বলবে। তবে একটু মন দিয়ে করতে হয়। তা তো নয়, কেউ করবে না, কেবল বলে--কেন হয় না?”
একটি ভক্ত প্রণাম করিতে গিয়া ধ্যানজপের সম্বন্ধে জিজ্ঞাসা করিলেন। মা বলিলেন--<br>
“জপ, সংখ্যা, করগণনা--এসব শুধু মন আনবার জন্য। মন এদিক ওদিক যেতে চায়, তবু ঐ সবের দ্বারা এদিকে আকৃষ্ট হয়। যখন জপ করতে করতে ভগবানের রূপ-দর্শন হয়, ধ্যান হয়, তখন জপও থাকে না। ধ্যান হ'ল তো সবই হ'ল।<br>
“মন চঞ্চল, তাই প্রথম প্রথম মন স্থির করবার জন্য একটু একটু নিঃশ্বাস বন্ধ ক'রে ধ্যানের চেষ্টা করতে হয়। তাতে মন স্থির হবার সাহায্য করে। কিন্তু ওভাবে বেশী করতে নাই, মাথা গরম হয়। ভগবানদর্শন বল, ধ্যান বল, সবই মন। মন স্থির হলে সবই হয়।”<br><br>
- “শ্রীশ্রীমায়ের কথা”, পৃঃ ৩১৬ (স্বামী অরূপানন্দের স্মৃতিচারণ)
</font></p>
<hr><p>&nbsp;</p>
</body>
</html>
